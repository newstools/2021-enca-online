‘n Groep buitelanders vermoed hulle het vroeër die maand op stropers afgekom tydens 'n wildrit naby die Sitara-kamp in die Krugerwildtuin. Die Krugerwildtuin se woordvoerder, Ike Phaahla, sê daar was niks ongehoord aan 'n voorval wat verlede Dinsdag daar plaasgevind het nie. 'n Groep buitelanders wat vrywilligers op 'n wildplaas is, vermoed dat hulle toegekyk het terwyl twee mans met twee gestroopte renosterhorings op die vlug geslaan het. Die een man het 'n SanParke-uniform gedra, en die ander een gewone drag. Phaahla het egter aan eNuus gesê dit was twee werknemers van die wildtuin wat na die toneel ontbied is nadat een renoster in 'n geveg met 'n ander renoster dood is.